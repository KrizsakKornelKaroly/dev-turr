Türr Istvánra emlékezve

A fiatal, alig két éves iskola vezetői szükségét látták annak, hogy az intézmény névadója olyan ember legyen, aki életútjával, hitvallásával a tanulóifjúságnak példaképe lehet. A választásuk városunk szülöttére, Türr Istvánra esett, aki a névadás évében, 1925-ben éppen 100 esztendős lett volna. A Vallás- és Közoktatásügyi Minisztérium a 29.765/1925. VI. ü. o. leiratában engedélyezte, hogy a bajai magyar királyi állami négyévfolyamú fiú felsőkereskedelmi iskola nevében az ismert közéleti személy, Türr István emlékét őrizze.

Iskolánk névadója

Tűz és víz, szeretet és jóság, önfeláldozó bátorság, akarat és elszántság, vidámság és komolyság, de mindenkor tettrekész ember - Türr István.
Thier István 1825. augusztus 11-én Baján született jómódú polgári családban. Iskoláit 15 éves koráig Baján járta. A III. Béla Gimnáziumban tanult. Apja halála után búcsút vett az iskolától. Előbb lakatosinas, majd molnárlegény, később kőművesinas lett. Tizenhét évesen elhagyta városát, katonai pályára lépett. Mint katonát 1846-ban Lombardiába vezényelték. Ekkor már Türr Istvánnak hívták. 1848 a forradalmak esztendeje volt. Magyarországon is megindult a szabadságért folyó küzdelem. Látta, hogy hazája és az olaszok közös ügyért, közös elnyomó ellen fogtak fegyvert.
Később ő maga írta: "Magyar ember létemre a lelkem mélyéig viszolyogtam attól, hogy az olaszok ellen harcoljak, hiszen tanúja lettem az iszonyatos zsarnokságnak, amely a szerencsétlen olasz népet sújtotta, és én kénytelen voltam részt venni benne." Igy érhető, hogy az osztrák hadsereg hadnagyaként átszökött katonáival a piemonti hadsereghez. A forradalom leverése után a milánói hadbíróság halálra ítélte. Ekkor a badeni felkelőkhöz csatlakozott.
A badeni forradalomban már mint ezredes vett részt. A török állam, majd az angol királyság szolgálatában harcolt (1853-56 között) a krími hadjáratban. Angol megbízásra (ló és kocsivásárlás az angol kormánynak) Bukarestbe utazott. Az ott állomásozó osztrákok elfogták, és mint katonaszökevényt halálra ítélték. Csak Viktória királynő személyes közbenjárására kapott kegyelmet, de örökre száműzték.